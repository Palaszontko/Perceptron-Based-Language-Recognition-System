Drzwi – ruchoma przegroda (zazwyczaj pionowa), element zamykający otwór w ścianie budynku, ściance mebli, karoserii pojazdu wraz z konstrukcją niezbędną do umocowania tego elementu[3].

Drzwi stosowane w budynkach zamykają otwory służące do przechodzenia pomiędzy pomieszczeniami. Tego rodzaju drzwi występują w wielu odmianach, różniących się kształtem, konstrukcją i sposobem otwierania.

Element ruchomy drzwi to skrzydło, a nieruchome obramowanie otworu to ościeżnica. Uchwyt, który służy do otwierania i zamykania drzwi to klamka. Elementy te są typowe dla tradycyjnych, najczęściej spotykanych drzwi. Jednak wiele nowoczesnych rozwiązań nie posiada w ogóle klamki i ościeżnicy, a nawet nie ma typowego skrzydła, tylko płaty drzwiowe. Drzwi mogą być zdalnie sterowane siłownikami, maszynami drzwiowymi, a także mogą się automatycznie otwierać po zbliżeniu się osób. Ze względu na konstrukcję, drzwi charakteryzują się różnym poziomem szczelności. Np. stosowane w pojazdach komunikacji zbiorowej (autobus, trolejbus, tramwaj itp.) drzwi odstawiane do wewnątrz i składane są trudne do uszczelnienia, natomiast drzwi odstawiane na zewnątrz oraz odskokowo-przesuwne są bardzo szczelne, ze względu na rozdzielenie realizacji ruchu otwierania i dociskania do ościeżnicy. Można też wykonać np. drzwi zawiasowe w wersji szczelnej, inaczej konstruując ościeżnicę.

Typy drzwi ze względu na liczbę skrzydeł i sposób ich mocowania:

wejściowe wewnętrzne (klatka schodowa);
wejściowe zewnętrzne (domek jednorodzinny);
zawiasowe (prawe lub lewe);
jednoskrzydłowe;
dwuskrzydłowe;
wahadłowe;
obrotowe;
przesuwne;
składane;
harmonijkowe;
odstawiane na zewnątrz (za pomocą wideł, na których zawieszone są płaty);
odstawiane do wewnątrz (za pomocą wideł, na których zawieszone są płaty);
odskokowo-przesuwne;
rolowane;
odchylane.
irysowe