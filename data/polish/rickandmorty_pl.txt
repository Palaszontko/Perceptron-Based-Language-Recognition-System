Rick i Morty (ang. Rick and Morty) – amerykański animowany serial telewizyjny dla starszej widowni tworzony przez Justina Roilanda oraz Dana Harmona dla Adult Swim. Produkcja w oryginalnym zamyśle miała być parodią filmu Powrót do przyszłości, stworzoną przez Roilanda na potrzeby festiwalu filmowego Channel 101. Po premierze producenci Adult Swim nakłonili twórców do rozwinięcia programu[1]. Serial miał swoją premierę w grudniu 2013 roku, od razu zyskując przychylne recenzje krytyków[2]. W lipcu 2015 roku ukazał się kolejny sezon[3]. W sierpniu tego samego roku Adult Swim ogłosiło przedłużenie o trzeci sezon[4], który rozpoczął się 30 lipca 2017 roku.

Serial z pierwszą wersją dubbingu dostępny w serwisie Netflix od 27 sierpnia 2016 roku (wersja ocenzurowana).

Druga wersja dubbingu emitowana na kanale Comedy Central od 28 lipca 2017 roku (wersja bez cenzury).

Od 21 czerwca 2021 roku serial dostępny na platformie HBO GO (serie I-IV z dubbingiem z platformy Netflix). 12 sierpnia tego samego roku został udostępniony dubbing do serii V, również posiadający cenzurę. Seria VI dostępna w serwisie HBO Max od 5 września 2022 roku w wersji bez cenzury. Seria VII dostępna jest od 2023 roku na platformie MAX. Rok później dodano spin-off "Rick and Morty Anime" na MAX.

18 października 2024 roku ogłoszono[5], że serial „Rick i Morty” został przedłużony o kolejne dwa sezony przez Adult Swim. Oznacza to, że do 2029 roku łącznie ukaże się aż 12 sezonów! Premiera ósmego sezonu zaplanowana jest na 2025 rok.

Fabuła
Serial opowiada o przygodach ekscentrycznego, uzależnionego od alkoholu naukowca Ricka Sancheza, któremu towarzyszy jego wnuk Morty. Bohaterowie podróżują po odległych galaktykach oraz alternatywnych rzeczywistościach. W późniejszych odcinkach, sporadycznie towarzyszą im również rodzice Morty’ego: Beth i Jerry oraz jego siostra Summer. Mieszanka niestabilnego już życia rodzinnego w połączeniu z coraz to nowymi pomysłami szalonego ojca Beth dają produkcję przepełnioną nietuzinkowym, czarnym humorem.